ბეჩაობით გაზრდილი ვარ, ძმისავ. 
მას აქეთ, რაც ფეხზე სიარული შევიძელ, სულ სხვის შვილადა ვარ. 
შვიდის წლისა მამაჩემმა დიდყურაანთ დამიყენა მოჯამაგირედ და ამ ხუთის წლის განმავლობაში მამაჩემი ჩემის ჯამაგირით იხდის მახტას. 
წლისა და წლის თავზედ მოდის ხოლმე ჩემი ჯამაგირის ასაღებად. 
მე კი ერთი ფჩხალის საკვეთი დანაც არ მიყიდა. 
ეჰ, ნეტავი მშობლები ცოცხლები მყვანდნენ და რა ვუყოთ!..  
მარტოობამ დამატანა ძალა: ხშირად ოთხი თვე გავა, კაცს ვერ დავინახავ თვალით; მოხუცებული პაპუა რა ტოლ-ამხანაგობას გამიწევს? 
საღამოზე ბინაში მისვლაც კი მეზარება ხანდახან, მაშინვე ჯავრობას დამიწყებს, სულ ჯავრობს, ბუზღუნებს: „ეშმაკ-ქაჯთ შეჰხედავ, ცხვარს ვერ უმარჯვებ ბალახიანს ადგილებსაო“. 
ჩვენს მთებში ხომ ბალახს ძებნა არ უნდა, ლაშარის ჯვრის მადლმა!  
ჩემი განუშორებელი დღედაღამ ამხანაგი ყურშია არის. 
ენაცვალოს თავისი პატრონი ყურშიას, ის არავის დააჩაგვრინებს ჩემს თავს! 
იმ დღეს პაპურელთ ტიღუნა ყოფილიყო სანადიროდ როჭოებზე, მამას გამაჰპარვიყო სათიბიდამ. 
ის იყო ცხვარი გადავფინე თხილიანთ ვაკეზე; ზევიდამ ხმა მომესმა – „თილო, ჰააა, თილო“!  
– ვინა ხარ, მტერი თუ მოკეთეო? 
– დავუძახე მე ქვევიდამ.  
– „აბა, თუ ბიჭი ხარ, ამოდი, მეჭიდეო“, – მეუბნებოდა თავმოწონებით ტიღუნა. 
მეც არ დავუშინდი, ვიჭიდენით. 
ტიღუნა ხერხითა მჯობდა, მე ღონითა, „სწორული“ მოგვდიოდა. 
ბოლოს იმან წამაქცია და ყელში წამიჭირა. 
ნახა ჩემმა ყურშიამ, რომ ტიღუნა აღარა ხუმრობდა, ეძგერა, წააქცია და, მე რომ არ მივშველებოდი, სულ ლუკმა-ლუკმა დაგლეჯდა. 
ჩემს ყურშიას ჯერ ძაღლი არ მოჰრევნია; ამაყი და დიდგულაც ძლიერ არის, მეც არ დამიზავებს, თუ უმიზეზოდ გავაჯავრე, სამს დღეს ხეირიანის თვალით აღარ შემომხედავს, – გამებუტება. 
ბეწვი გასწყდა, კინაღამ ტიღუნას ახალი ჩოხა და წითელი პაიჭები არ შემოახია. 
მე ვინ მომაშავებს, – წითელს არ ვიტყვი, – თუნდ თეთრს პაიჭებს?!  
მამაჩემი გულშავი კაცია, სრულებით არ ვებრალები, ისევ დედაჩემს ვენაცვალე სულში. 
ამ ხუთს წელიწადში ერთხელ ძლივსძლივობით დამითხოვეს დიდყურაანთ შინა. 
დედას ჩემი დანახვა ძლიერ გაეხარდა, დიდხანს მკოცნა: „ენაცვალოს დედა ჩემს ბეჩავსაო“, – იტყოდა ხოლმე, რამდენჯერაც მაკოცებდა. 
დედამ ერთი პირი ჭრელი წინდა მომცა; ეს წითელგულისპირიანი პერანგიც ჩემთვისა ჰქონდა შენახული. 
ყველაფერი დაწვრილებით გამომკითხა: – როგორ გექცევიან დიდყურაანიო, ხომ არა გცემენ, ან ხომ არ გამშევენო? 
დიდიხანია, შვილო, რაც ეს ტყავანი გაცვიანო? 
ბარემღაც დიდყურაანი ცუდად მექცევიან, მაგრამ იმათზე ცუდს როგორ ვეტყოდი დედას. 
როდესაც დედამ ჩემი ტანისამოსი ნახა, დაგლეჯილი ტყავ-ნაბადი, დაუწყო ჩხუბი მამაჩემს: „შე დამეხილო, რაზე ჩაუგდე სხვათ ეს ბალღი ხელში, რად აკვლევინებ ქვეყანასაო?!“ 
– ამბობდა რა ამას, თან თხილის გულის სიმსხო ცრემლები ჩამოსდიოდა თვალებიდამა და კალთა ევსებოდა. 
მეც დამენანა, შამებრალა თავისი თავი და ტირილი დავიწყე.  
დედამ საცვლები დამირეცხა, ნაბადი დამიკერა, ტყავი გამიპოხა და ისე ჩამაცო. 
დიდი ხანი მე წმინდის პური აღარ მეჭამა, დედამ კი გამომიცხო კვერი, წმინდის ფქვილი მოლოდინაანთგან ისესხა, „ჩამიხურა“ ერბოში და მაჭამა. 
გული დამიბრუნდა შინ, აღარ მეწადა ცხვარში წასვლა. 
რადა ვყევივარ, მიკვირს, მამას სხვის შვილად? 
დიდყურაანი ერთხელ არ გამგზავნიან ქორწილში, არც ხატში… 
შენი ქორწილი ცხვარიაო, – მეტყვიან. 
მომაგონდება წითელკაბიან ქალების თამაშობა, ჩემი სწორების ლხინი, სიმღერა და გული მომიკვდება…  
საშინლად იტანება მგელი. 
ნეტავი დამბაჩა მაინცა მქონდეს, რომ დავახალო და გავაფთხო. 
დედაჩემს შავეხვეწე, ერთის ვარიათი ტყვია-წამალი მიყიდე და მამას დამბაჩა მითხოვეო. 
დამპირდა, მაგრამ არ ვიცი, ამისრულებს პირობას, თუ არა. 
თუ დამბაჩა ვიშოვნე, ჯიხვების და როჭოების ჯავრსაც მაშინ ამოვიყრი, ეხლა რომ არ მეპუებიან და, სადაც არა მგონია, გადმოჰყუდებენ ჯიხვები რქებს კლდის თავებზე, ხან ხროდ შეყრილები დააქანებენ ქვიშის ზვავს, და როჭოები ჩემს წინ ამოიღებენ ფთხრიალს, – აბა, მაშინაც ნუ შემეპუებიან!  
ჩემი შინ ყოფნის დროს ჩვენსა მღვდლის შვილი ვასო მოვიდა. 
იმან მიამბო, რომ ქალაქში ბევრი ტყვია-წამალი არისო. 
ნეტავი მე მომცა… 
ახ, ნეტავი მეც ნასწავლი ვიყო! 
რამდენი რამეები მიამბო ვასომ ნახული და გაგონილი. 
თუმცა პაპუამ მითხრა ცისა, დინდგლისა არისო, მაგრამ ვასომ, ეს რომ ვუთხარი, სიცილი დაიწყო, აქამდისინ მაშ რატომ არ დადნაო.  
ვასოს ლამაზად ეცვა: მოუდის ჩოხა, ჭრელი ახალუხი, ვერცხლის ქამარ-ხანჯალი. 
თოფიც მამამ უყიდა. 
მე ვინ რას მიყიდის?!. 
როდისაც გავიზდები, მე თითონ ვიყიდი ჩემთვის ყველაფერს: ტყვია-წამალს ბლომად ვიქონებ, ერთს შევერცხლილს თოფს, სირმიანს ჩოხას… 
ვასომ ერთი სროლა ტყვია-წამალი მომცა, მაგრამ ისიც იქვე დავწვი ნიშანზედ. 
ვასო კარგი გულისაა. 
მაშინ რო მყოლიყო ის როჭო, რომელიც გუშინ ჩემმა ყურშიამ დამიჭირა, ვასოს ვაჩუქებდი. 
რად მინდა, ტყუილად მომიკვდება; თუმც კალათაში მიზის, მაგრამ პაპუა იმას ყურს არ უგდებს, არაფერს არ აჭმევს…  
საწყალი! 
როგორ ჰფეთქდა, გული როგორ უცემდა, წინაპირველად ხელში რომ ავიყვანე, შავარდენი მოსდევდა. 
ჭექასაებ ხმა, ხუილი რო შემომესმა, თავი მივიბრუნე და დავინახე: წინ როჭო და უკან შავარდენი დამალებულები მოდიოდენ; ორივენი მე მომიახლოვდენ, ცხვარი მაშინ ქობთხევსა მყვანდა, წყლის პირას ვიჯექ და დიყის სტვირს ვაკეთებდი. 
შეშინებულმა როჭომ გზა ვეღარ გაიგნო, ჩემს წინ გუბეში ჩაეცა; ჩემი ყურშია გადუხტა და დაიჭირა. 
შავარდენი გაწყრა, წავიდა მაღლა-მაღლა კივილით და ცაში დაიღუპა. 
მე როჭო ხელში ავიყვანე. 
საცოდავი! 
კანკალებდა და გასაფრენად იზიდებოდა, დაფეთებულს თვალებს აქეთ-იქით ავლებდა; წუხელ კი უფრო გულდასვენებულს ჰგავდა, ორჯელ გადუხედენ ჩრაქვით, თვალებმიხუჭვილი, მობუზული იჯდა.  
ჩემმა ყურშიამ შარშან უფრო საკვირველი საქმე ჩაიდინა. 
ერთხელ ცხვარი აფხუშოს კუდებში მყვანდა. 
იმღამინდელი წვიმისგან სველი იყო ბალახი. 
მე, ისეც სველი, უფრო დავსველდი. 
ის იყო მზემაც გააწითლა მთის წვერები. 
მე დავჯექ ერთის კლდის თავზედ და ვუცდიდი მზის ამოსვლას. 
ჩემს წინ ერთი ცირცელი იდგა… 
საპარავის-ყელში გადმოჩნდა არწივი; თავმომწონებით, ამაყად მოიზლაზნებოდა; მხოლოდ დროდადრო მოიხრიდა თავქვე და იქით-აქეთ კისერს; იმას აჰსევიყო ორი ყორანი და აღარ ასვენებდენ; გაუელვებდა ერთი მათგანი, ამოუბრუნდებოდა გულაღმე და „ყრანტ“, „ყრანტს“ შესძახებდა. 
არწივი ყორნებს თავს არ უყადრებდა, არ ივლებდა ბაი-ბუიად იმათგან მიტანილს იერიშს; იგი ხანგამოშვებით შააფრაშფრაშებდა მხოლოდ მხრებს და ერთმხრივ მიიწევდა. 
ერთი ყორანი უფრო აწუხებდა. 
არწივი გაჯავრდა, დაჰკრა გაზი; ყორანი მხარგაშლილი თავქვე წამოვიდა, თან ბუმბულის კვალი გამოჰყვა, ერთი კუმში იმის ბუმბულისა ქარმა ცისაკე წაიღო. 
არწივმა იმას ყური არ უგდო, ის ისევ თავისთვის დინჯად მიდიოდა და უფსკრულებს თვალს ავლებდა. 
მეორე ყორანმა მაშინ ფეხი უკან დადგა. 
არწივმა საძერიანი გადიარა, დამეკარგა თვალიდგამ.  
ახლა ახუნიდამ გამოჩნდა ერთი ორბი. 
კლანჭებში ძვალი ეჭირა; ორბი ძვალს ათამაშებდა: ჩამოაგდებს დედამიწაზე და დაეტანება; მერ ისევ წაიღებს. 
წავა, წავა მაღლა, გაუშვებს კლანჭებიდამ და ჩამოჰყვება თვითონაც თანა; ესე რამდენჯერმე ჩამოაგდო ძვალი და წაიღო. 
მალე მეც დამიახლოვდა, მაგრამ ვერ კი დამინახა, ცირცელი მეფარებოდა, ყურშიაც გვერდზედ მეწვა. 
აფხუშოს კუდები კლდიან-რიყიანები არის, ორბი უფრო რიყეს უგანებდა ძვალს. 
აკი გაუწყრა ღმერთი და ჩვენს ახლო ჩამოაგდო ორბმა ძვალი, ყურშია გადაეტანა და, მანამ ორბი აიღებდა, ყურშიამ დაასწრო აღება. 
ორბს ეწყინა, გველივით სისინი დაიწყო და თოფნასროლივით საჩქაროდ შაეფარა კლდეებში. 
მერე პაპუას ვკითხე: რადა შვრებოდა, ჩემო პაპავ, ორბი იმასაო? 
– ორბმა ეგრე იცისო, – მითხრა იმან: – როცა ძვალს ნისკარტით ვერ გასტეხს, რომ ტვინით ჩაიპოხოს ყელი, რიყეზედ ჩამოაგდებს მაღლით ძვალს, დაამცხვრევს და მერე ტვინს ისე შაექცევაო. 
დიდება შენთვისა, ღმერთო, ფრინველსაც ამოდენა ჭკუა ჰქონია!.. 
თქვენი ჭირიმე, მთებო, რამდენი რამ არის კარგი სანახავი აქა!.. 
გაზაფხულზედ, როდესაც ზვავები დადნება, ნაზოვრებში კენკეშა და ჩადუნა ამოჩნდება, მოვკრეფ ნორჩ ჩადუნას, მივიტან ბინაში, მოვხარშავ რძეში. 
იმაზედ გემრიელი განა კიდევ რამ იქნება?!  
დოლობაც ამ დროს არის, გვიჩნდება ბატკნები. 
დღე და ღამე სიხარულით აღარა მძინავს. 
უდგათ ბატკნებს და ბატკნის დედებს ბღავილი… 
მაგრამ, ახ! 
ამ ორის წლის შემდეგ დიდყურაანი დამითხოვენ შინ და ხელცარიელი როგორ მიუვიდე დედას, რომ ერთი სატყავე მაინც არ მივუტანო?