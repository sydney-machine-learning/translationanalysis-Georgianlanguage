– გვიამბე, ელიზბარაო,  
რა ამბავ მოხდა ეღოსა?  
როგორ დაეცნენ ლეკები  
ბაკურის ციხე-ეზოსა?  
– არ მინდა ძველი დარდები  
რომ გულში აიწეწოსა.  
მე რა ვსთქვა? უნდა კაცობა  
ბაკურმა დაიკვეხოსა…  
ჩემფერეების სიცოცხლე  
სამარემ დაილეკოსა.  
– რად იტყვი, კაცო, მაგასა,  
თავს რადა სწიხლავ ფეხითა?  
– სიმართლით მარტო ეს მეთქმის.  
მაშ ტყუილი ვთქვა კვეხითა?  
ვერ შავძელ იმის მხრის ჭერა,  
ვერ მოვკვდი, – სული მეტკბილა…  
ბაკურის ომი და ქცევა  
ნეტავი თვალით გეხილა!  
გული მკლავს, ცოცხლად რისთვისა  
მტერს ჩავუვარდი ხელშია, –  
ამისგან ეხლა ფიქრები  
შხამად ამომდის ყელშია.  
თავის აღება არ მწადის,  
ვეღარც გავშლილვარ წელშია.  
– ხომ არ გაექე, რა ვუყოთ,  
არ დაგაცალეს სიკვდილი…  
ის რისთვის გესირცხვილება,  
რაიც არ არი სირცხვილი?  
ჩვენც ვიცით, აგრე გავიგეთ  
ამბავი კილო-კავადა;  
ერთმაც არ დაგგმო, ღვთის მადლმა,  
არ მოგიხსენა ავადა.  
გენუკავთ, ომის ამბავი  
ეხლა გვიამბო თავადა.  
– დიდი მოიდა მტრის ჯარი,  
გარს შემოგვერტყა ღობედა,  
შვიდ დღეს ვიგერეთ თოფებით,  
მრავალი კიდეც ვხოცეთა;  
დიაცნი წამალს გვიწყავდენ, –  
ქების ღირსნია სწორედა!..  
მერვე დღეს ტყვია-წამალი  
გასწყდა, გათავდა სრულადა  
და ჩვენი შრომაც მაშინვე  
ჩავთვალეთ დაკარგულადა.  
უძილო, მშიერ-მწყურვალნი, –  
მტერს, რომ ჩვენ მაშინ ვიყვენით!  
ბედმა გვიმუხთლა ტიალმა,  
გავცუდდით, გავირიყენით.  
მოდგა და მოდგა მტრის ჯარი,  
ციხის მოერტყა ლიბოსა;  
ჰრჩებოდა ჩვენი ქავ-ციხე  
გულ-ხადარას და დიდოსა.  
„უნდა ცოლ-შვილით მტერს დავრჩეთ,  
სირცხვილი კისრით ვზიდოთა!  
მას მემრე ტანზე აბჯარი  
როგორღა დავიკიდოთა?!“  
ცეცხლად გადიქცა ბაკური,  
მარტო ოხვრად და კვნესადა…  
გული ჰქცევია ტალადა,  
თვალები უჩანს კვესადა.  
„ვაჰ დედას მტრისას!“ – ესა სთქვა,  
ხელი გაივლო ხმალზედა:  
„ისევ მე დაგხოცთ!“ – და ცოლ-შვილს  
თავები დასჭრა წამზედა.  
მტერს მიეგება ციხის კარს,  
მეც იმას მივყევ კვალზედა.  
გაუხტა ხმალ-მოღერებით,  
ფრანგულმა გაიცინაო:  
თორმეტი მოკლა ციხის კარს,  
ერთურთზე დააწვინაო.  
ვეფხვსა დააცვდა კლანჭები:  
ბაკურმაც დაიძინაო.