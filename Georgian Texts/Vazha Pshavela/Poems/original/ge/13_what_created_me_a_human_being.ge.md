რამ შემქმნა ადამიანად?  
რატომ არ მოვედ წვიმადა,  
რომ ვყოფილიყავ მუდამა  
ღრუბელთ გულ-მკერდის მძივადა,  
მიწაზე გადმოსაგდებად  
ცვარად ან თოვლად ცივადა?  
არ გამწირავდა პატრონი  
ასე ოხრად და ტივლადა!  
ცაშივე ამიტაცებდა,  
თან მატარებდა შვილადა.  
ასე არ დამჭირდებოდა  
სულ მუდამ ყოფნა ფრთხილადა.  
მზის მოტრფიალე ვივლიდი  
სიკვდილის გამაწბილადა;  
მაღლა ცა, დაბლა ხმელეთი  
მე მექნებოდა წილადა.  
გავიხარებდი, მთა-ბარსა  
ოდეს ვნახავდი მწვანედა,  
მორწყულსა ჩემის ოფლითა,  
ყვავილებს შიგნით, გარეთა.  
გადავუშლიდი გულ-მკერდსა  
დღისით მზეს, ღამით მთვარესა.  
სიცოცხლეს ვაგრძნობინებდი  
მომაკვდავ არე-მარესა.  
თოვლად ქცეულსა გულშია  
ცეცხლად იმედი მრჩებოდა,  
რომ ისევ ჩემი სიკვდილი  
სიცოცხლედ გადიქცეოდა  
და განახლებულ ბუნებას  
ყელ-ყურზე მოეხვეოდა.