ისევ შენ, ისევ, ქალაო,  
მომხედე, გამიცინია.  
შენ მაინც ნუ მიღალატებ,  
მოვკვდები – დამიტირია.  
მაღლისა მთისა წვერზედა  
საფლავი გამითხაროდი,  
ჩემის სამშობლოს ქვიშანი  
ხშირ-ხშირად მომაყაროდი.  
სოფლისგან დავიწყებულსა  
შენც დამივიწყებ მალეო,  
მალე იშოვი საქმროსა,  
უკან გაჰყვები ხვალვეო.  
ემ კლდეებს მაინც შესტირე  
დანაბარები ჩემია:  
იდგნენ გულ-სალნი ამაყად,  
არ შამაუშვან მტერია!  
ნუ დაიწყებენ ჩამოშლას…  
არწივთ მოზარდონ წიწილნი,  
დაჰბრუნონ ჩემსა სამარეს,  
მალ-მალ მაიღონ ბიბინი;  
მთებმა ახარონ ყვავილნი,  
კისრით ატარონ ნისლები,  
მკვდარს გულზედ ნამი მანამონ, –  
ისევ ცოცხალი ვიქნები.